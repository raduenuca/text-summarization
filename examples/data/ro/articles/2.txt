Autoritatea de Supraveghere Financiară (ASF) a anunţat luni finalizarea programului de evaluare a activelor şi pasivelor (Balance Sheet Review Extended - BSRE) pentru încă 21 de societăţi de asigurare ce deţin cumulat o cotă de aproximativ 20% din piaţa de profil. 'Scopul principal al acestui demers a fost acela de a evalua nivelul de pregătire a societăţilor participante pentru a face faţă prevederilor regimului de Solvabilitate II, care va fi aplicat începând cu 1 ianuarie 2016', se menţionează în comunicat.

Exerciţiul BSRE evaluează soliditatea financiară şi situaţia solvabilităţii societăţilor de asigurare participante, în baza regimului de Solvabilitate I, prin intermediul analizelor efectuate pentru data de referinţă 31 decembrie 2014. BSRE furnizează informaţii relevante atât cu privire la calitatea şi la valoarea activelor prezentate în bilanţurile acestor companii, dar şi cu privire la capacitatea tuturor societăţilor de asigurare de a face faţă plăţii obligaţiilor rezultate din contractele de asigurare. De asemenea, acest exerciţiu are rolul de a sprijini companiile pentru a face faţă cerinţelor care vor fi impuse în cadrul regimului Solvabilitate II, scrie Agerpres.

Potrivit ASF, cele 21 de societăţi care au participat la acest exerciţiu sunt: ABC (ABC Asigurări - Reasigurări SA), Asito (Asito Kapital SA), Asimed (Asigurare Reasigurare Asimed SA), ATE (ATE Insurance Romania SA), BCR Viaţă (BCR Asigurări de Viaţă Viena Insurance Group SA), BRD Viaţă (BRD Asigurări de Viaţă SA), Certasig (Certasig - Societate de Asigurare şi Reasigurare SA), City (Societatea de Asigurare - Reasigurare City Insurance SA), Credit Europe (Credit Europe Asigurări - Reasigurări SA.), Ergo (Ergo Asigurări de Viaţă SA), Eurolife ERB Generale (Eurolife ERB Asigurări Generale SA), Eurolife ERB Viaţă (Eurolife ERB Asigurări de Viaţă SA), Fata (Fata Asigurări SA), Forte (Forte Asigurări Reasigurări SA), Garanta (Garanta Asigurări SA), Gothaer (Gothaer Asigurări - Reasigurări SA), Grawe (Grawe Romania Asigurare SA), LIG (Societatea de Asigurare - Reasigurare LIG Insurance SA), Onix (Onix Asigurări SA), Signal Iduna (Signal Iduna Asigurare Reasigurare SA), Uniqa Viaţă (Uniqa Asigurări de Viaţă SA).

În ceea ce priveşte prevederile aferente regimului Solvency I, din numărul total de 21 de societăţi de asigurare participante la exerciţiul BSRE, cinci societăţi (Forte, ABC, Asito Kapital, Certasig şi Lig), care subscriu riscuri doar din categoria asigurărilor generale, nu respectă, după ajustările efectuate de auditori, prevederile legale referitoare la solvabilitate, din care trei (Forte, Certasig şi Lig) 'nu respectă nici prevederile referitoare la acoperirea rezervelor tehnice cu active admise'.

Restul de 16 companii de asigurare îndeplinesc cerinţele de solvabilitate, respectiv: Asimed, BRD Viaţă, Gothaer, Grawe, Uniqa Viaţă, BCR Viaţă, Onix, Ate, Garanta, Erb Generale, Erb Viaţă, Ergo, Signal Iduna, Fata, Credit Europe, City. 'City nu se încadrează în cerinţele minime de lichiditate', se menţionează în comunicat.

În ceea ce priveşte prevederile regimului Solvency II, din numărul total de 21 societăţi de asigurare participante, 4 societăţi nu respectă cerinţa de capital minim (MCR), dar o respectă pe cea de capital de solvabilitate (SCR), 3 societăţi nu respectă SCR, dar o respectă pe cea de MCR, 4 societăţi nu respectă nici cerinţa de MCR nici pe cea de SCR, iar restul de 10 societăţi se conformează cadrului de reglementare Solvabilitate II.

Societăţile care nu îndeplinesc prevederile Solvency II privind cerinţa de capital minim (MCR) sunt Signal Iduna, Forte, Gothaer, Fata, ABC, Ate şi Asito Kapital. De asemenea, societăţile de asigurare care nu îndeplinesc prevederile privind cerinţa de capital de solvabilitate (SCR) sunt Signal Iduna, Forte, Gothaer, Certasig, Credit Europe şi City.

În schimb, asigurătorii care îndeplinesc prevederile Solvency II privind MCR şi SCR sunt: Onix, BRD Viaţă, Asimed, Erb Generale, Erb Viaţă, Uniqa Viaţă, Grawe, Garanta, BCR Viaţă şi Ergo.

Societăţile de asigurare participante sunt obligate să transmită ASF un plan de măsuri în vederea remedierii aspectelor constatate în urma derulării exerciţiului BSRE, în termen de 15 zile calendaristice de la data primirii deciziei referitoare la comunicarea rezultatelor exerciţiului BSRE şi a măsurilor de supraveghere. ASF va avea în vedere toate măsurile deja implementate de către societăţile participante după data de referinţă a exerciţiului BSRE.

ASF va analiza planurile de măsuri primite într-un termen de cinci zile calendaristice de la data transmiterii acestora, dar nu mai târziu de data de 11 decembrie 2015 şi va face recomandări după caz, în vederea completării şi/sau modificării acestora.

În cazul în care ASF consideră că planurile de măsuri nu sunt realiste sau constată că societăţile de asigurare nu au înregistrat un progres semnificativ în restabilirea situaţiei financiare sau a solvabilităţii, ori nu au realizat restabilirea situaţiei financiare sau a solvabilităţii la sfârşitul termenelor stabilite, va lua în termen de patru săptămâni toate măsurile necesare pentru a proteja interesele asiguraţilor.

În prima parte a acestui an, 13 societăţi de asigurare, care deţin cumulat peste 80% din piaţa autohtonă de profil, au fost incluse în cadrul unui exerciţiu de evaluare independentă a activelor şi pasivelor şi de efectuare a unui test de stres (Balance Sheet Review - BSR & Stress Test - ST). Exerciţiul a fost realizat de către auditori independenţi coordonaţi şi supravegheaţi de către un Comitet compus din reprezentanţi ai ASF, EIOPA şi CE.

Evaluările au fost realizate de către şapte auditori independenţi selectaţi de către fiecare societate inclusă în program - BDO Audit SRL, Deloitte Audit SRL, Mazars România SRL, PwC România SRL, Grant Thorton SA Grecia, KPMG Audit SRL şi MZF Financial Advisory SRL. Potrivit ASF, Toate costurile de audit generate de evaluarea activelor şi pasivelor au fost suportate de către societăţile participante la acest exerciţiu.