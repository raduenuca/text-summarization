Cea mai mare companiei de asigurări din Republica Moldova, Moldasig, intenţionează să procure 99,932% din acţiunile societăţii de asigurări ASITO Kapital din România şi să-şi extindă afacerile pe piaţa românească.

"În Moldova nu mai sunt

oportunităţi de investiţii"

Vitalie Bodea, director general Moldasig, a declarat pentru publicaţia Economist că intenţia de a investi pe piaţa românească este determinată şi de faptul, că în Republica Moldova nu prea există la moment oportunităţi de investiţii. "În afară de depozitele bancare, la care au scăzut considerabil ratele dobânzilor, nu avem unde să investim. De aceea am ales să ne diversificăm portofoliul investiţional şi am ales compania ASITO-Capital", a explicat el, fără a da însă detalii vizavi de suma investiţiei. "Deocamdată nu putem vorbi despre investiţie ca despre una finalizată, or trebuie să primim şi avizul Comisiei de Supraveghere a Asigurărilor din România,", a subliniat Bodea. După toate probabilităţile, acesta ar putea fi obţinut peste două luni, timp în care vor fi analizate capacităţile investiţionale ale Moldasig. Totodată, el a subliniat că aceasta este prima investiţie de aşa amploare a unui asigurator moldovean în afara ţării.

Moldasig, o companie ce a

fost controlată de familia Voronin

Moldasig este lider al pieţii de asigurări din Republica Moldova. Cota companiei pe piaţă este de 28,66%, iar mărimea primelor atrase pentru anul 2010 a fost de circa 262,2 milioane de lei, sau circa 16 milioane de euro.

La sfarsitul anului trecut, valoarea activelor Moldasig se ridicau la 507 milioane lei moldovenesti sau circa 31 milioane de euro.

Până în anul 2009, Moldasig era controlată de o grupare apropiată de familia Voronin, care a vândut pachetul de control companiei Rosgosstrah, cea mai mare companie de asigurări din Rusia si Europa de Est.

Cine controlează Rosgosstrah,

soţia lui Putin sau miliardarul Haciaturov?

Tranzacţia s-a făcut printr-un offshore din Cipru despre care se spune că ar fi controlat de Ludmila Putina, soţia premierului rus Vladimir Putin.

Oficial Rosgosstrah este controlată de miliardarul rus Daniel Haciaturov, locul 54 în topul celor mai bogaţi ruşi cu o avere de 1,2 miliarde de dolari.

Cât despre ASITO Kapital, aceasta este o companie de talie mică şi a intrat pe piaţa româneasca în 1998, sub denumirea de LUKOIL Asito, prestând servicii de asigurări în special pe pieţele energetice. Pachetul majoritar la fel este controlat de persoane din cadrul grupului rus Lukoil.

Pachetul, pe care intenţionează să-l procure Moldasig se află la moment în proprietatea Norcross Insurance Company Limited, companie de asigurări şi reasigurări, înregistrată pe insula Man din Marea Britanie.





