Uniqa Asigurări și asocierea formată din Fast Brokers și Asito Kapital au depus oferte pentru acoperirea, în limita a 40 de milioane de euro, a eventualelor daune/prejudicii care ar putea fi provocate terților de conducerea executivă și administratorii Societății de Distribuție a Energiei Electrice Muntenia Nord.

Polița va acoperi și cheltuielile de apărare (inclusiv onorarii avocați) rezultate din investigarea și apărarea unei cereri de despăgubire îndreptate împotriva persoanelor asigurate.

Contractul de asigurare va acoperi și orice costuri sau cheltuieli de judecată pronunțate împotriva unei persoane asigurate în favoarea unui reclamant (ca urmare a unei hotărâri judecătorești sau a altei sentințe definitive).

Sunt acoperite și eventualele cheltuieli de refacere a imaginii/reputației, comunicare în caz de criză și relații publice, în limita a 250.000 de euro, respectiv 100.000 euro.

Astfel de contracte sunt încheiate la nivelul mai multor companii, din diferite domenii.

Consiliul de Administrație al Muntenia Nord este format din Dan Cătălin Stancu, Livioara Șujdea, Ana-Maria Nistor, Anamaria Dana Acristini Georgescu și Mădălina Rusu.

Distribuitorul de energie electrică este condus de Valentin Brănescu, alături de Marian Stegăriță - director Divizia Servicii Comune, Constantin Coman - director Divizia Managementul Energiei, Marius Răduță - director Divizia Operațiuni Rețea, Gabriel Gheorghe - director Divizia Dezvoltare Rețea și Gabril Petre - director Adjunct Divizie Dezvoltare Rețea, conform datelor disponibile pe pagina web a Nord Muntenia.

Estimat la 372.100 lei, contractul de asigurare va fi încheiat pentru o perioadă de un an, de la data atribuirii.

Societatea de Distribuție a Energiei Electrice Muntenia Nord (SDEE Muntenia Nord), parte a grupului Electrica, este operatorul de distribuție a energiei electrice care deservește zona de nord a Munteniei.

Compania își desfășoară activitatea în județele Vrancea, Galați, Buzău, Brăila, Prahova și Dâmbovița, având o arie de operare de aproximativ 29.000 kilometri pătrați.

Compania furnizează servicii pentru aproximativ 1,3 milioane de consumatori, prin intermediul unei rețele de distribuție cu o lungime de peste 73.000 kilometri și a unei echipe de peste 2.260 de angajați.