Asocierea formată din Asito Kapital și Fast Brokers a câștigat, în calitate de unic ofertant, licitația pentru asigurarea parcului auto al Ministerului Afacerilor Externe (MAE), care include 685 de vehicule, din care 644 la reprezentanțele României din străinătate.

Cu o durată de 2 ani, până în iulie 2019, polița a fost atribuită pentru 1,119 milioane de lei, de la un estimat de 1,127 milioane de lei.

Suma asigurată pentru 2017 a fost stabilită la 7,6 milioane de euro.

Cu subscrieri de 14,4 milioane de lei în 2016, de la 22,5 milioane de lei în 2015, Asito Kapital este controlată aproape integral de Moldasig (Republica Moldova), care a intrat în acționariat în octombrie 2011, după ce a plătit Norcross Insurance Company Limited (Marea Britanie) suma de 3,1 milioane de dolari pentru 99% din titluri.

Asito Kapital a fost înființată în anul 1998 sub denumirea de Lukoil Asito și a avut ca obiectiv, în primii ani de funcționare, asigurarea activelor și afacerilor derulate în România de grupul petrolier rus Lukoil.

Fast Brokers și-a început activitatea în 2002.