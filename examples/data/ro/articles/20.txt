Asito Kapital va emite polița care va acoperi, în limita a 40 de milioane de euro, eventualele daune/prejudicii care ar putea fi provocate terților de deciziile conducerii executive și administratorii Societății de Distribuție a Energiei Electrice Muntenia Nord.

Oferta Asito Kapital a fost depusă în asociere cu Fast Brokers.

La procedura de atribuire s-a înscris cu ofertă și Uniqa Asigurări.

Estimat la 372.000 lei, contractul de asigurare a fost atribuit pentru 252.994 lei pentru o perioadă de un an, de la data atribuirii, 31 iulie.

Polița va acoperi și cheltuielile de apărare (inclusiv onorarii avocați) rezultate din investigarea și apărarea unei cereri de despăgubire îndreptate împotriva persoanelor asigurate.

Contractul de asigurare va acoperi și orice costuri sau cheltuieli de judecată pronunțate împotriva unei persoane asigurate în favoarea unui reclamant (ca urmare a unei hotărâri judecătorești sau a altei sentințe definitive).

Sunt acoperite și eventualele cheltuieli de refacere a imaginii/reputației, comunicare în caz de criză și relații publice, în limita a 250.000 de euro, respectiv 100.000 euro.

Astfel de contracte sunt încheiate la nivelul mai multor companii, din diferite domenii.

Anterior, Asito Kapital, în asociere cu Fast Brokers, a câștigat licitația organizată de Aeroporturi București pentru furnizarea de servicii de asigurare de răspundere civilă a membrilor Consiliului de Administrație al companiei naționale.

Consiliul de Administrație al Muntenia Nord este format din Dan Cătălin Stancu, Livioara Șujdea, Ana-Maria Nistor, Anamaria Acristini și Mădălina Rusu.

Distribuitorul de energie electrică este condus de Corina Popescu alături de Valentin Brănescu, director general adjunct, și Ioana Tabără - director Divizia Servicii Comune, Gabriela Dobrescu - Director Divizie Managementul Activelor, Vasile Tudose - director Divizie Managementul Energiei, Marius Răduță - director Divizia Operațiuni Rețea, Ilie Marin - Director Divizie Dezvoltare Rețea, Gabril Petre - director Adjunct Divizie Dezvoltare Rețea, conform datelor disponibile pe pagina web a Nord Muntenia.

Societatea de Distribuție a Energiei Electrice Muntenia Nord (SDEE Muntenia Nord), parte a grupului Electrica, este operatorul de distribuție a energiei electrice care deservește zona de nord a Munteniei.

Compania își desfășoară activitatea în județele Vrancea, Galați, Buzău, Brăila, Prahova și Dâmbovița, având o arie de operare de aproximativ 29.000 kilometri pătrați.

Muntenia Nord furnizează servicii pentru aproximativ 1,3 milioane de consumatori, prin intermediul unei rețele de distribuție cu o lungime de peste 73.000 kilometri și a unei echipe de peste 2.260 de angajați.