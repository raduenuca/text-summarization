Romgaz a primit oferte pentru furnizarea de servicii de asigurare voluntară de sănătate a celor peste 6.200 de angajați ai companiei, contract estimat la 20,3 milioane de lei pentru 3 ani. La procedură s-au înscris asocierile formate din Asito Kapital și Medical Ocupational, respectiv Omniasig VIG, Signal Iduna și AON Broker de Asigurare.

În luna martie a acestui an, compania a anulat, din cauza abaterilor de la legislație, licitația pentru achiziționarea de servicii de asigurare voluntară de sănătate a celor peste 6.200 de angajați ai companiei, contract estimat la 34,99 milioane de lei pentru 3 ani. La procedură s-a înscris doar asocierea formată din Asito Kapital și Medical Ocupational.

Anterior, aceste servicii au fost furnizate de Asirom pentru 13,68 milioane de lei, în urma unei licitații câștigate în ianuarie 2017. Asigurătorul a depus oferta împreună cu Medical Ocupational SRL București.

Alături de Petrom, Romgaz este unul dintre cei mai mari producători locali de gaze naturale. Compania este controlată de statul român prin Ministerul Energiei, cu peste 70% din acțiuni.

Afacerile companiei au atins 4,96 miliarde de lei în 2018, de la 4,6 miliarde de lei în 2017, iar profitul net s-a ridicat la 1,36 miliarde de lei, comparativ cu 1,85 miliarde de lei în anul precedent.

Asito Kapital a fost înființată în anul 1998 sub denumirea de Lukoil Asito și a avut ca obiectiv, în primii ani de funcționare, asigurarea activelor și afacerilor derulate în România de grupul petrolier rus Lukoil.

Omniasig VIG este parte a grupului austriac Vienna Insurance Group și unul dintre cei mai mari jucători de profil după nivelul primelor subscrise.

Signal Iduna este un asigurător de viață.